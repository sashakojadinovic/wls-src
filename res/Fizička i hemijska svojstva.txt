Sara: Marko, koje su boje tvoje oči?
Marko: Smeđe, rekao bih.
Sara: A koliko si visok?
Marko: Visok sam oko 185 cm. Ne razumem zašto me pitaš nešto što i sama možeš da vidiš. 
Sara: Ti visok 185? - preteruješ, ali to nije bitno za današnju temu. Znaš šta je današnja tema?
Marko: Moje fizičke osobine?
Sara: Ne, današnja tema su fizičke i hemijske osobine supstanci (u hemiji više volimo da kažemo fizička i hemijska svojstva).
Marko: Aha, razumeo sam. Htela si da kažeš da supstance imaju fizička svojstva slično kao što ljudi imaju svoje fizičke osobine.
Sara: Baš tako. Fizičke osobine čoveka možemo ili da opazimo čulima (vidimo ih, na primer) ili da ih izmerimo.
Marko: Da, sa supstancama je slično, kod supstance možemo da opazimo čulima njenu boju, agregatno stanje, miris, ukus, ali i da, na primer, izmerimo tačku ključanja ili gustinu.
Sara: Sve znaš. Još samo da naučiš da izmeriš kako treba koliko si visok.
Marko: Neću više da pričam sa tobom, ako ne prestaneš sa tim.
Sara: Hajde, hajde, ne ljuti se... Ustvari odlično je što si se naljutio, jer si nam sad dao još jednu super paralelu sa ovom drugom vrstom svojstava - hemijskim svojstvima.
Marko: A kakve sad veze hemijska svojstva supstanci imaju sa tim da li se ja ljutim ili ne?
Sara: Imaju. Ljudi pored fizičkih osobina imaju i nešto što zovemo karakterne osobine, neki bi rekli psihičke. I to je podseća na svojstva supstanci koje zovemo hemijska svojstva.
Marko: Kako to?
Sara: Čovek ispoljava i pokazuje svoj karakter obično kad je u dodiru sa drugim ljudima, zar ne? Da nije mene ti ne bi imao na koga da se ljutiš ;)
Marko: Zanimljivo razmišljaš. Znači slično tome supstance pokazuju svoje hemijske osobine (svojstva) u dodiru sa drugim supstancama.
Sara: Da gvožđe koridira (rđa) kada je duže u dodiru sa vazduhom, srebro potamni, a postoje supstance koji se u dodiru kiseonikom iz vazduzha na povišenoj temperaturi zapale.
Marko: Zato za takve supstance kažemo da su zapaljive. Dakle zapaljivost je primer za hemijsko svojstvo supstance.
Sara: Za supstance koje brzo i lako reaguju sa drugim supstancama kažemo da su REAKTIVNE.
Marko: A za supstance koje teško i sporo reaguju sa drugim supstancama kažemo da su hemijski INERTNE.
Sara: Reč inertan znači lenj. Vidiš da opet imamo dobro poređenje sa ljudskim karakterom. I čovek može da bude lenj.

Sara i Marko su odlično razumeli šta su fizička i hemijska svojstva supstance. Hajde da napišem zaključak o tome što smo naučili i objasnimo to naučnim jezikom.

Fizička svojstva
Svojstva supstance koja možemo opažati čulima (vid, miris, ukus...) ili precizno izmeriti. Primeri fizičkih svojstava su: boja, miris, ukus, agregatno stanje, rastvorljivost u vodi, tačka ključanja, električna provodljivost, gustina i još mnogo drugih.
Hemijska svojstva
Svojstva supstance koja govore o tome kako se supstanca ponaša u dodiru sa drugim supstancama — da li i koliko brzo reaguje, kao i šta se tada menja ili formira. Primeri hemijskih svojstava su: zapaljivost, sklonost koroziji, reaktivnost i slično.
